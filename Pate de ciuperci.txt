Ingrediente:

- 400 g de ciuperci (poți să adaugi mai multe soiuri);
- 3 linguri de ulei;
- 4-5 căței de usturoi;
- două lingurițe de suc de lămâie;
- pătrunjel;
- cimbru;
- piper ori boia;
- sare.



Pune puțin ulei la încins într-o tigaie, apoi adaugă cățeii de usturoi întregi. Lasă-i puțin la călit, cât să își lase aroma în ulei, după care adaugă ciupercile tăiate grosier. Ține-le pe foc până se evaporă lichidul.
Cu câteva minute înainte să oprești focul, adaugă în tigaie sare, piper ori boia și cimbru. Dacă nu te încântă varianta care presupune prăjirea, poți să gătești ingredientele în cuptor.
Lasă puțin preparatul la răcit, după care transferă-l într-un blender. Poți să mai adaugi puțin ulei, suc proaspăt de lămâie și pătrunjel verde. Lasă ingredientele să se amestece până obții o compoziție cremoasă. Gustă din pateul de ciuperci pentru a-ți da seama dacă mai este nevoie să adaugi ceva, apoi transferă-l într-un bol.
Decorează preparatul cu frunze de pătrunjel, măsline sau roșii cherry. Pentru o experiență cât mai delicioasă, servește-l pe felii de pâine prăjită.
